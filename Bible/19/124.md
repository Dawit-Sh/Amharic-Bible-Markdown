
 መዝሙረ ዳዊት - Psalms 124 - መጽሐፍ ቅዱስ ብሉይ ኪዳን
# መዝሙረ ዳዊት
124
### ምዕራፍ 124
የዳዊት የመዓርግ መዝሙር። 
 እግዚአብሔር ከእኛ ጋር ባይሆን እስራኤል እንዲህ ይበል።
2  እግዚአብሔር ከእኛ ጋር ባይሆን ሰዎች በእኛ ላይ በተነሡ ጊዜ፥
3  ቍጣቸውን በላያችን በነደደ ጊዜ፥ በዚያን ጊዜ ሕያዋን ሳለን በዋጡን ነበር፤
4  በዚያን ጊዜ ውኃ ባሰጠመን ነበር፥ በነፍሳችንም ላይ ፈሳሽ ባለፈ ነበር፤
5  በዚያን ጊዜ የጐርፍ ውኃ በነፍሳችን ላይ ባለፈ ነበር።
6  ለጥርሳቸው ንክሻ ያላደረገን እግዚአብሔር ይባረክ።
7  ነፍሳችን እንደ ወፍ ከአዳኞች ወጥመድ አመለጠች። ወጥመድ ተሰበረ እኛም አመለጥን።
8  ረድኤታችን ሰማይንና ምድርን በሠራ በእግዚአብሔር ስም ነው። 
